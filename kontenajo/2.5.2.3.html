<html>
	<head>
		<meta charset="UTF-8">
		<meta name="viewport" content="width=device-width, initial-scale=1">
		<script src="../jquery/jquery-3.1.1.min.js"></script>
		<link href="../stilo/stilo.css" rel="stylesheet" type="text/css">
		<script src="../semantic/dist/semantic.min.js"></script>
		<link href="../semantic/dist/semantic.css" rel="stylesheet" type="text/css">
		<script>
			$(function(){
				$("#menuo").load("menuo.xml"); 
			});
		</script>
		<script>
			$(document).ready(function() {
				$("#indexo").click(function() {
					$('.ui.sidebar')
						.sidebar('setting', 'transition', 'overlay')
						.sidebar('toggle')
					;
				});
			});
		</script>
	</head>
	<body>
		<div class="ui sidebar inverted vertical menu">
			<div id="menuo"></div>
		</div>
		<div style="margin-top:20px; margin-bottom:20px; margin-left:40px; margin-right:40px">
			<div style="text-align:center;">
				<a class="ui left labeled basic blue icon button" href="../index.html"><i class="home icon"></i>Hemo</a>
				<a class="ui right labeled basic blue right icon button" id="indexo">Menuo<i class="list layout icon"></i></a>
			</div>
			<h1>-ad-</h1>
			<div class="ui divider"></div>
			<p>Ta sufixo, quik adoptita, trovesas en la Latina lingui. <i>Ol indikas <b>ago</b> durolonga o kontinue plurfoya</i>. Se per kanono of fusilo on pafas unfoye, la ago esas <i>pafo</i>. Ma se on iteras plurfoye, se on duras pafar adminime kelke longe, la ago esas <i>pafado</i><sup><a name="Noto1" href="#Paginonoto1">[1]</a></sup>. Dicante tre laute: <i>Ho!</i> me produktas <i>klamo</i>. Ma, se homi tre forte parolas od interdisputas sur la merkato, sur placo, li produktas klamado.</p>
			<p><i>Polko</i>, <i>valso</i>, e.c., esas <b>dansi</b>; ma <b>dansado</b> esas to, quon ni altre nomizas: <b>dansarto</b>: <b>dansado esas praktikata da omna populi ed en omna epoki</b>.</p>
			<p><b>Parolo</b> esas frazo, frazeto pronuncata: <b>il dicis a me: «vu esas idiota»; il do insultas me per ta parolo</b>. — <b>Parolado</b> esas la fakultato o la maniero parolar<sup><a name="Noto2" href="#Paginonoto2">[2]</a></sup> ed anke longa uzo kontinua dil parolado: <b>Parolado grantesis nur a la homi. Ne ilua diskurso hierala fatigis lu, ma lua trihora parolado kun l'advokato camatine.</b></p>
			<p>On evitez misuzar o trouzar ta sufixo. Ol esas uzenda nur kande ol esas nekareebla por la senco.</p>
			<p>L'ex-esperantisti devas partikulare atencar por ne riproduktar en Ido <i>kronado</i> (vice <i>kronizo</i>) ed altri analoga. Mem segun la <i>Fundamento</i>, «ad» <i>indikas duro en la <b>ago</b></i>. Or certe <i>krono</i> ne esas ago, ma objekto, quale <i>glaso</i>, <i>stulo</i>, e.c., ed on ne darfas uzar <i>kronado</i> plu multe kam <i>glasado</i> o <i>stulado</i>. Cetere Zamenhof ipsa konfirmis la senco di «indikas duro en la ago» per <i>paf</i>, <i>danc</i>, e <i>ir</i> qui certe esas verbal radiki. Do, mem judikante segun la defino e l'exempli donita da Zamenhof, <i>kronado</i> violacas la Fundamento. E, por ni Idisti, ol violacus nia explicita principo, ke nul radiko povas donar verbo, se ol ne esas verbala. Or <i>kronado</i> supozas <i>kronar</i> e <i>kron</i> esas ne verbal, ma <i>nomal</i> radiko. On anke atencez, ke «ad» unionita ad <i>-is</i> nule donas imperfekto. Nek <i>is</i>, nek <i>os</i>, nek <i>us</i> chanjas ule sua valoro tempala per uniono kun «ad»: <i>-adis</i>, <i>-ados</i>, <i>-adus</i> = <i>is</i>, <i>os</i>, <i>us</i>, quale <i>-adas</i> = <i>as</i>, ma kun duro plu longa en la ago.</p>
			<p>Kompreneble «ad» nultempe darfas uzesar kom vorto nedependanta. Do ne imitez <i>ade</i> = longe, trovebla che l'Esperantisti. Kad <i>malade</i> = kurte, o kad <i>eke</i> esas la kontreajo di <i>ade</i>? Pro quo ne <i>adeco</i> vice <i>longeco</i>, e <i>ekeco</i> vice <i>mallongeco</i>?</p>
			<div class="ui divider"></div>
			<div style="margin-left:40; color:#4c4c4c;">
				<p><a name="Paginonoto1" href="#Noto1">[1]</a> «L'iterado o frequeso di l'ago esas expresata en Ido per derivado, nome per la sufixo <i>-ad</i>: <i>pafar</i>, <i>pafadar</i>, <i>paroloar</i>, <i>paroladar</i>.» (<i>Progreso</i>, IV, 390, noto.)</p>
				<p><a name="Paginonoto2" href="#Noto2">[2]</a> Quale <i>pensado</i>, <i>volado</i>, <i>memorado</i>, <i>vidado</i>, <i>audado</i>, <i>gustado</i>, <i>flarado</i>, <i>tushado</i> esas la fakultato <i>pensar</i>, <i>volar</i>, e.c. Ma por la 5 sensi la nomo plu justa esas: <i>vidosenso</i>, <i>audosenso</i>, <i>gustosenso</i>, <i>flarosenso</i>, <i>tushosenso</i>.</p>
			</div>
			<div style="text-align:center;">
				<a class="ui left labeled basic blue icon button" href="2.5.2.2.html"><i class="left arrow icon"></i>Preiranta</a>
				<a class="ui right labeled basic blue icon button" href="2.5.2.4.html">Sequanta<i class="right arrow icon"></i></a>
			</div>
		</div>
	</body>
</html>