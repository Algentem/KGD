<html>
	<head>
		<meta charset="UTF-8">
		<script src="../jquery/jquery-3.1.1.min.js"></script>
		<link href="../stilo/stilo.css" rel="stylesheet" type="text/css">
		<script src="../semantic/dist/semantic.min.js"></script>
		<link href="../semantic/dist/semantic.css" rel="stylesheet" type="text/css">
		<script>
			$(function(){
				$("#menuo").load("menuo.xml"); 
			});
		</script>
		<script>
			$(document).ready(function() {
				$("#indexo").click(function() {
					$('.ui.sidebar')
						.sidebar('setting', 'transition', 'overlay')
						.sidebar('toggle')
					;
				});
			});
		</script>

	</head>
	<body>
		<div class="ui sidebar inverted vertical menu">
			<div id="menuo"></div>
		</div>
		<div style="margin-top:40px; margin-bottom:40px; margin-left:40px; margin-right:40px">
			<center>
				<a class="ui primary left attached icon button" href="../index.html"><i class="home icon"></i></a>
				<a class="ui primary right attached icon button" id="indexo"><i class="list layout icon"></i></a>
			</center>
			<h1>des-</h1>
			<div class="ui divider"></div>
			<p>Ta prefixo internaciona indikas la kontreajo dil koncepto expresata sen olu. Exemple: <b>desobedio</b>, <b>deshonoro</b>, <b>desavantajo</b>, <b>deshonesta</b>, <b>desfacila</b>, <b>desbona</b><sup><a name="Noto1" href="#Paginonoto1">[1]</a></sup>, <b>desinfektar</b>, <b>desorganizar</b>, <b>desamar</b><sup><a href="#Paginonoto1">[1]</a></sup> esas la kontreaji di: <i>obedio</i>, <i>honoro</i>, <i>avantajo</i>, <i>honesta</i>, <i>facila</i>, <i>bona</i>, <i>infektar</i>, <i>organizar</i>, <i>amar</i>.</p>
			<p>On devas dicernar e distingar sorgoze la vorti <i>kontrea</i>, formacata per <b>des-</b>, de la vorti <i>kontredicanta</i> (simpla nego), formacata per <b>ne-</b>: <i>neafabla</i>, <i>neutila</i>, <i>neobedio</i>.</p>
			<p>Por certe facar la dicerno (e pose la distingo per <b>des-</b> o <b>ne-</b>) suficas questionar su kad existas mezo inter la du extremaji; se ta mezo existas, l'extremaji esas kontrea, lore oportas uzar <b>des-</b>; se ta mezo ne existas, lore oportas uzar <b>ne-</b>. Ex.: <b>afabla</b> e <b>desafabla</b>, pro la mezo: <b>neafabla</b>; <b>obediar</b> e <b>desobediar</b>, pro la mezo: <b>neobediar</b><sup><a name="Noto2" href="#Paginonoto2">[2]</a></sup>; <b>richa</b> e <b>desricha</b> (se on ne uzas povra), pro la mezo: <b>nericha</b>. <b>Ta persono esas nericha; tamen ol ne esas povra</b> (<i>desricha</i>), <b>nam ol posedas mikra domeno ek qua ol vivas</b>.</p>
			<p>Nultempe uzez: <b>despovar</b>, <b>desdormar</b>, <b>desvolar</b>, <b>desexistar</b>, <b>desesar</b>, <b>desmovar</b>, <b>desvivo</b>, <b>desposedo</b>, <b>deshavanta</b>, e.c., pro ke la vorti ed altri analoga povas nur equivalar simpla nego: <i>ne povar</i>, e. c. Multa kontreaji esas expresata en Ido (quale en nia lingui) da radiko specala. Exemple: <b>jorno</b>, <b>nokto</b>; <b>lumo</b>, <b>tenebro</b>; <b>komencar</b>, <b>finar</b>; <b>audacar</b>, <b>timar</b>; <b>ganar</b>, <b>perdar</b>; <b>laborar</b>, <b>ociar</b>; <b>bona</b>, <b>mala</b>; <b>dextre</b>, <b>sinistre</b>; <b>supere</b>, <b>infre</b>; <b>alte</b>, <b>base</b>; <b>plu</b>, <b>min</b>; <b>ante</b>, <b>pos</b>; <b>avan</b>, <b>dop</b>, e.c.</p>
			<p>La motivi esas: 1<sup>me</sup> ke la opozeso en ula kazi ne esas evidenta<sup><a name="Noto3" href="#Paginonoto3">[3]</a></sup>; 2<sup>me</sup> ke serio kelke longa de kontreaji unike per <b>des-</b> esus vere netolerebla<sup><a name="Noto4" href="#Paginonoto4">[4]</a></sup>; 3<sup>me</sup> ke la uzo dil prefixo <b>des-</b> povas ulkaze produktar grava detrimenti<sup><a name="Noto5" href="#Paginonoto5">[5]</a></sup>; 4<sup>me</sup> ke lu donas vorti tote nejusta ulkaze e ne aceptebla da la cienci<sup><a name="Noto6" href="#Paginonoto6">[6]</a></sup>.</p>
			<p>Nultempe uzez <b>des</b> kom radiko, ma <b>kontre</b> (kontree, kontrea, kontreajo).</p>
			<p><b>Des-</b> adoptesis per la decido 251-252 pos longa e tote fundamentala diskutado en <i>Progreso</i>, III, 19, 92, 150, 215, 216, 282, 283, 284, 285, 287, 343, 344, 345, 483, 544, 618, dum qua on komparis ad olu por la sama rolo: <b>mal-</b>, <b>non-</b>, <b>an-</b>. — <b>Mal-</b> esis repulsata pro ke ol sustenesas nur da kelka Franca vorti, kontre ke <b>des-</b> sustenesas da centi de vorti internaciona<sup><a name="Noto7" href="#Paginonoto7">[7]</a></sup> e pro ke <b>mal</b> esas la tre konocata radiko <i>mal(a)</i>, kontreajo di <i>bona</i>. Tala vorti quala esas en Esp. <i>malbona</i>, <i>malfermi</i>, <i>malligi</i>, <i>malsupre</i>, <i>malsupreniri</i>, e.c., e.c., esas etimologie ne justa e pluse groteska.</p>
			<div class="ui divider"></div>
			<div style="margin-left:40; color:#4c4c4c;">
				<p><a name="Paginonoto1" href="#Noto1">[1]</a> <b>Mala</b> ed <b>odiar</b> certe esas la preferinda kontreaji di <i>bona</i> ed <i>amar</i>; e tale pri la vorti qui, sub formo simpla, esas la kontreaji di altri: <i>lenta</i>, <i>mikra</i>, <i>povra</i>, e.c., kontreaji di <i>rapida</i>, <i>granda</i>, <i>richa</i>. Ma, pro ke <i>des</i> sempre facas ek vorto la kontreajo dil vorto uzata sen olu, on darfas dicar o skribar: <i>deslenta</i>, <i>despovra</i>, <i>desmala</i>, e.c., se la memorado ne furnisas: <i>rapida</i>, <i>richa</i>, <i>bona</i>.</p>
				<p><a name="Paginonoto2" href="#Noto2">[2]</a> On imperis a me agar ulo, e ton me ne agas; lore me <i>ne-obedias</i>. On interdiktis a me ulo, e tamen me agas lu; lore me <i>desobedias</i>. Ed anke: on imperis a me agar ulo, e me agas lo kontrea, lore me <i>desobedias</i>.</p>
				<p><a name="Paginonoto3" href="#Noto3">[3]</a> Kad esas tre evidenta, e precipue tre limitizebla, l'opozeso inter <i>varma</i> e <i>kolda</i> (des-varma), exemple?</p>
				<p><a name="Paginonoto4" href="#Noto4">[4]</a> Kad esus tolerebla: <i>yuni</i> e <i>desyuni</i>, <i>richi</i> e <i>desrichi</i>, <i>forti</i> e <i>desforti</i>, <i>humili</i> e <i>deshumili</i>, <i>jenerozi</i> e <i>desjenerozi</i>, <i>boni</i> e <i>desboni</i>, <i>felici</i> e <i>desfelici</i>, e.c. <i>same finos per la morto</i>.</p>
				<p><a name="Paginonoto5" href="#Noto5">[5]</a> Se on klamos a me: <i>des-dextre</i> e me audos nur <i>dextre</i>, kad me ne povos duktar mea biciklo juste an l'obstaklo e frakasar mea kapo? <i>Sinistre</i> e <i>dextre</i> igas ne posibla ta desagreablajo.</p>
				<p><a name="Paginonoto6" href="#Noto6">[6]</a> Kad, segun la cienco, <i>frigoro</i> esas la kontreajo di <i>kaloro</i>? E tamen Esperanto opozas <i>malvarmeso</i> a <i>varmeso</i>. Ido ne darfas imitar olu.</p>
				<p><a name="Paginonoto7" href="#Noto7">[7]</a> Ni konocis ta fakto plura yari ante ke <i>Progreso</i> tusheskis la punto. Ma motivo di « <i>neoportuneso</i> » deskonsilis la quika substituco di <i>des</i> a <i>mal</i>. Ol suficabus por impedar interkonsento kun l'Espisti: la stroko, atingabus tre grave la <i>netushebla</i> Fundamento.</p>
			</div>
			<div class="ui divider"></div>
			<center>
				<div class="ui buttons">
					<a class="ui left labeled icon button" href="2.5.1.5.html"><i class="left arrow icon"></i>Preiranta pagino</a>
					<a class="ui right labeled icon button" href="2.5.1.7.html">Sequanta pagino<i class="right arrow icon"></i></a>
				</div>
			</center>
		</div>
	</body>
</html>